সিরিয়ার গত ২৪ বছরের স্বৈরশাসক বাশার আল আসাদের পতন ঘটিয়েছে দেশটির বিদ্রোহী গোষ্ঠী হায়াত তাহরির আল শাম। ক্ষমতা গ্রহণকারী গোষ্ঠীর প্রধান আবু মোহাম্মেদ আল জুলানি বিজয়ের পর প্রথম ভাষণ দিয়েছেন। তিনি দেশটির রাজধানী দামেস্কের উমায়েদ মসজিদে ভাষণে দেওয়া বক্তব্যে বলেছেন, "এ জয় সব সিরিয়ানদের জয়। পেছনে ফেরার কোনো জায়গা নেই। ভবিষ্যৎ আমাদের।"

জুলানির প্রকৃত নাম আহমেদ হুসাইন আল-শারা। তিনি ১৯৮২ সালে সৌদি আরবের রাজধানী রিয়াদে জন্মগ্রহণ করেন। মাত্র সাত বছর বয়সে রিয়াদ থেকে পরিবারের সঙ্গে পাড়ি জমান সিরিয়ায়। তাঁর পরিবার ১৯৮৯ সালে সিরিয়ায় ফিরে আসে এবং দামেস্কের উপকণ্ঠে বসবাস শুরু করে। 

আসাদ সরকারের পতন অভিযানে জুলানিই ছিলেন মূল পরিকল্পনাকারী ও কৌশলবিদ। বিদ্রোহীরা প্রথমে আলেপ্পো এবং পরে হামা শহর দখল করে। এর পর ১২ দিনের মধ্যেই তারা রাজধানী দামেস্কে প্রবেশ করে এবং আসাদের শাসনের অবসান ঘটায়। এই পুরো অভিযানেই জুলানির নেতৃত্ব ছিল অত্যন্ত গুরুত্বপূর্ণ।
